<div>
    <p>Iamque fretum Minyae Pagasaea puppe secabant,</p>
    <p>perpetuaque trahens inopem sub nocte senectam</p>
    <p>Phineus visus erat, iuvenesque Aquilone creati</p>
    <p>virgineas volucres miseri senis ore fugarant,</p>
    <p>multaque perpessi claro sub Iasone tandem </p>
    <p>contigerant rapidas limosi Phasidos undas.</p>
    <p>dumque adeunt regem Phrixeaque vellera poscunt</p>
    <p>lexque datur Minyis magnorum horrenda laborum,</p>
    <p>concipit interea validos Aeetias ignes</p>
    <p>et luctata diu, postquam ratione furorem</p>
    <p>vincere non poterat, 'frustra, Medea, repugnas:</p>
    <p>nescio quis deus obstat,' ait, 'mirumque, nisi hoc est,</p>
    <p>aut aliquid certe simile huic, quod amare vocatur.</p>
    <p>nam cur iussa patris nimium mihi dura videntur?</p>
    <p>sunt quoque dura nimis! cur, quem modo denique vidi, </p>
    <p>ne pereat, timeo? quae tanti causa timoris?</p>
    <p>excute virgineo conceptas pectore flammas,</p>
    <p>si potes, infelix! si possem, sanior essem!</p>
    <p>sed trahit invitam nova vis, aliudque cupido,</p>
    <p>mens aliud suadet: video meliora proboque, </p>
    <p>deteriora sequor. quid in hospite, regia virgo,</p>
    <p>ureris et thalamos alieni concipis orbis?</p>
    <p>haec quoque terra potest, quod ames, dare. vivat an ille</p>
    <p>occidat, in dis est. vivat tamen! idque precari</p>
    <p>vel sine amore licet: quid enim commisit Iason? </p>
    <p>quem, nisi crudelem, non tangat Iasonis aetas</p>
    <p>et genus et virtus? quem non, ut cetera desint,</p>
    <p>ore movere potest? certe mea pectora movit.</p>
    <p>at nisi opem tulero, taurorum adflabitur ore</p>
    <p>concurretque suae segeti, tellure creatis </p>
    <p>hostibus, aut avido dabitur fera praeda draconi.</p>
    <p>hoc ego si patiar, tum me de tigride natam,</p>
    <p>tum ferrum et scopulos gestare in corde fatebor!</p>
    <p>cur non et specto pereuntem oculosque videndo</p>
    <p>conscelero? cur non tauros exhortor in illum </p>
    <p>terrigenasque feros insopitumque draconem?</p>
    <p>di meliora velint! quamquam non ista precanda,</p>
    <p>sed facienda mihi.—prodamne ego regna parentis,</p>
    <p>atque ope nescio quis servabitur advena nostra,</p>
    <p>ut per me sospes sine me det lintea ventis </p>
    <p>virque sit alterius, poenae Medea relinquar?</p>
    <p>si facere hoc aliamve potest praeponere nobis,</p>
    <p>occidat ingratus! sed non is vultus in illo,</p>
    <p>non ea nobilitas animo est, ea gratia formae,</p>
    <p>ut timeam fraudem meritique oblivia nostri. </p>
    <p>et dabit ante fidem, cogamque in foedera testes</p>
    <p>esse deos. quid tuta times? accingere et omnem</p>
    <p>pelle moram: tibi se semper debebit Iason,</p>
    <p>te face sollemni iunget sibi perque Pelasgas</p>
    <p>servatrix urbes matrum celebrabere turba. </p>
    <p>ergo ego germanam fratremque patremque deosque</p>
    <p>et natale solum ventis ablata relinquam?</p>
    <p>nempe pater saevus, nempe est mea barbara tellus,</p>
    <p>frater adhuc infans; stant mecum vota sororis,</p>
    <p>maximus intra me deus est! non magna relinquam, </p>
    <p>magna sequar: titulum servatae pubis Achivae</p>
    <p>notitiamque soli melioris et oppida, quorum</p>
    <p>hic quoque fama viget, cultusque artesque locorum,</p>
    <p>quemque ego cum rebus, quas totus possidet orbis,</p>
    <p>Aesoniden mutasse velim, quo coniuge felix </p>
    <p>et dis cara ferar et vertice sidera tangam.</p>
    <p>quid, quod nescio qui mediis concurrere in undis</p>
    <p>dicuntur montes ratibusque inimica Charybdis</p>
    <p>nunc sorbere fretum, nunc reddere, cinctaque saevis</p>
    <p>Scylla rapax canibus Siculo latrare profundo? </p>
    <p>nempe tenens, quod amo, gremioque in Iasonis haerens</p>
    <p>per freta longa ferar; nihil illum amplexa verebor</p>
    <p>aut, siquid metuam, metuam de coniuge solo.—</p>
    <p>coniugiumne putas speciosaque nomina culpae</p>
    <p>inponis, Medea, tuae?—quin adspice, quantum </p>
    <p>adgrediare nefas, et, dum licet, effuge crimen!'</p>
    <p>dixit, et ante oculos rectum pietasque pudorque</p>
    <p>constiterant, et victa dabat iam terga Cupido.</p>
</div>
<div>
    <p> Ibat ad antiquas Hecates Perseidos aras,</p>
    <p>quas nemus umbrosum secretaque silva tegebat, </p>
    <p>et iam fortis erat, pulsusque recesserat ardor,</p>
    <p>cum videt Aesoniden exstinctaque flamma reluxit.</p>
    <p>erubuere genae, totoque recanduit ore,</p>
    <p>utque solet ventis alimenta adsumere, quaeque</p>
    <p>parva sub inducta latuit scintilla favilla </p>
    <p>crescere et in veteres agitata resurgere vires,</p>
    <p>sic iam lenis amor, iam quem languere putares,</p>
    <p>ut vidit iuvenem, specie praesentis inarsit.</p>
    <p>et casu solito formosior Aesone natus</p>
    <p>illa luce fuit: posses ignoscere amanti. </p>
    <p>spectat et in vultu veluti tum denique viso</p>
    <p>lumina fixa tenet nec se mortalia demens</p>
    <p>ora videre putat nec se declinat ab illo;</p>
    <p>ut vero coepitque loqui dextramque prehendit</p>
    <p>hospes et auxilium submissa voce rogavit </p>
    <p>promisitque torum, lacrimis ait illa profusis:</p>
    <p>'quid faciam, video: nec me ignorantia veri</p>
    <p>decipiet, sed amor. servabere munere nostro,</p>
    <p>servatus promissa dato!' per sacra triformis</p>
    <p>ille deae lucoque foret quod numen in illo </p>
    <p>perque patrem soceri cernentem cuncta futuri</p>
    <p>eventusque suos et tanta pericula iurat:</p>
    <p>creditus accepit cantatas protinus herbas</p>
    <p>edidicitque usum laetusque in tecta recessit.</p>
</div>
<div>
    <p> Postera depulerat stellas Aurora micantes: </p>
    <p>conveniunt populi sacrum Mavortis in arvum</p>
    <p>consistuntque iugis; medio rex ipse resedit</p>
    <p>agmine purpureus sceptroque insignis eburno.</p>
    <p>ecce adamanteis Vulcanum naribus efflant</p>
    <p>aeripedes tauri, tactaeque vaporibus herbae </p>
    <p>ardent, utque solent pleni resonare camini,</p>
    <p>aut ubi terrena silices fornace soluti</p>
    <p>concipiunt ignem liquidarum adspergine aquarum,</p>
    <p>pectora sic intus clausas volventia flammas</p>
    <p>gutturaque usta sonant; tamen illis Aesone natus </p>
    <p>obvius it. vertere truces venientis ad ora</p>
    <p>terribiles vultus praefixaque cornua ferro</p>
    <p>pulvereumque solum pede pulsavere bisulco</p>
    <p>fumificisque locum mugitibus inpleverunt.</p>
    <p>deriguere metu Minyae; subit ille nec ignes </p>
    <p>sentit anhelatos (tantum medicamina possunt!)</p>
    <p>pendulaque audaci mulcet palearia dextra</p>
    <p>suppositosque iugo pondus grave cogit aratri</p>
    <p>ducere et insuetum ferro proscindere campum:</p>
    <p>mirantur Colchi, Minyae clamoribus augent </p>
    <p>adiciuntque animos. galea tum sumit aena</p>
    <p>vipereos dentes et aratos spargit in agros.</p>
    <p>semina mollit humus valido praetincta veneno,</p>
    <p>et crescunt fiuntque sati nova corpora dentes,</p>
    <p>utque hominis speciem materna sumit in alvo </p>
    <p>perque suos intus numeros conponitur infans</p>
    <p>nec nisi maturus communes exit in auras,</p>
    <p>sic, ubi visceribus gravidae telluris imago</p>
    <p>effecta est hominis, feto consurgit in arvo,</p>
    <p>quodque magis mirum est, simul edita concutit arma. </p>
    <p>quos ubi viderunt praeacutae cuspidis hastas</p>
    <p>in caput Haemonii iuvenis torquere parantis,</p>
    <p>demisere metu vultumque animumque Pelasgi;</p>
    <p>ipsa quoque extimuit, quae tutum fecerat illum.</p>
    <p>utque peti vidit iuvenem tot ab hostibus unum, </p>
    <p>palluit et subito sine sanguine frigida sedit,</p>
    <p>neve parum valeant a se data gramina, carmen</p>
    <p>auxiliare canit secretasque advocat artes.</p>
    <p>ille gravem medios silicem iaculatus in hostes</p>
    <p>a se depulsum Martem convertit in ipsos: </p>
    <p>terrigenae pereunt per mutua vulnera fratres</p>
    <p>civilique cadunt acie. gratantur Achivi</p>
    <p>victoremque tenent avidisque amplexibus haerent.</p>
    <p>tu quoque victorem conplecti, barbara, velles:</p>
    <p>obstitit incepto pudor, at conplexa fuisses, </p>
    <p>sed te, ne faceres, tenuit reverentia famae.</p>
    <p>quod licet, adfectu tacito laetaris agisque</p>
    <p>carminibus grates et dis auctoribus horum.</p>
</div>
<div>
    <p> Pervigilem superest herbis sopire draconem,</p>
    <p>qui crista linguisque tribus praesignis et uncis </p>
    <p>dentibus horrendus custos erat arboris aureae.</p>
    <p>hunc postquam sparsit Lethaei gramine suci</p>
    <p>verbaque ter dixit placidos facientia somnos,</p>
    <p>quae mare turbatum, quae concita flumina sistunt,</p>
    <p>somnus in ignotos oculos sibi venit, et auro </p>
    <p>heros Aesonius potitur spolioque superbus</p>
    <p>muneris auctorem secum, spolia altera, portans</p>
    <p>victor Iolciacos tetigit cum coniuge portus.</p>
</div>
<div>
    <p> Haemoniae matres pro gnatis dona receptis</p>
    <p>grandaevique ferunt patres congestaque flamma </p>
    <p>tura liquefaciunt, inductaque cornibus aurum</p>
    <p>victima vota cadit, sed abest gratantibus Aeson</p>
    <p>iam propior leto fessusque senilibus annis,</p>
    <p>cum sic Aesonides: 'o cui debere salutem</p>
    <p>confiteor, coniunx, quamquam mihi cuncta dedisti </p>
    <p>excessitque fidem meritorum summa tuorum,</p>
    <p>si tamen hoc possunt (quid enim non carmina possunt?)</p>
    <p>deme meis annis et demptos adde parenti!'</p>
    <p>nec tenuit lacrimas: mota est pietate rogantis,</p>
    <p>dissimilemque animum subiit Aeeta relictus; </p>
    <p>nec tamen adfectus talis confessa 'quod' inquit</p>
    <p>'excidit ore tuo, coniunx, scelus? ergo ego cuiquam</p>
    <p>posse tuae videor spatium transcribere vitae?</p>
    <p>nec sinat hoc Hecate, nec tu petis aequa; sed isto,</p>
    <p>quod petis, experiar maius dare munus, Iason. </p>
    <p>arte mea soceri longum temptabimus aevum,</p>
    <p>non annis revocare tuis, modo diva triformis</p>
    <p>adiuvet et praesens ingentibus adnuat ausis.'</p>
</div>
<div>
    <p> Tres aberant noctes, ut cornua tota coirent</p>
    <p>efficerentque orbem; postquam plenissima fulsit </p>
    <p>ac solida terras spectavit imagine luna,</p>
    <p>egreditur tectis vestes induta recinctas,</p>
    <p>nuda pedem, nudos umeris infusa capillos,</p>
    <p>fertque vagos mediae per muta silentia noctis</p>
    <p>incomitata gradus: homines volucresque ferasque </p>
    <p>solverat alta quies, nullo cum murmure saepes,</p>
    <p>inmotaeque silent frondes, silet umidus aer,</p>
    <p>sidera sola micant: ad quae sua bracchia tendens</p>
    <p>ter se convertit, ter sumptis flumine crinem</p>
    <p>inroravit aquis ternisque ululatibus ora </p>
    <p>solvit et in dura submisso poplite terra</p>
    <p>'Nox' ait 'arcanis fidissima, quaeque diurnis</p>
    <p>aurea cum luna succeditis ignibus astra,</p>
    <p>tuque, triceps Hecate, quae coeptis conscia nostris</p>
    <p>adiutrixque venis cantusque artisque magorum, </p>
    <p>quaeque magos, Tellus, pollentibus instruis herbis,</p>
    <p>auraeque et venti montesque amnesque lacusque,</p>
    <p>dique omnes nemorum, dique omnes noctis adeste,</p>
    <p>quorum ope, cum volui, ripis mirantibus amnes</p>
    <p>in fontes rediere suos, concussaque sisto, </p>
    <p>stantia concutio cantu freta, nubila pello</p>
    <p>nubilaque induco, ventos abigoque vocoque,</p>
    <p>vipereas rumpo verbis et carmine fauces,</p>
    <p>vivaque saxa sua convulsaque robora terra</p>
    <p>et silvas moveo iubeoque tremescere montis </p>
    <p>et mugire solum manesque exire sepulcris!</p>
    <p>te quoque, Luna, traho, quamvis Temesaea labores</p>
    <p>aera tuos minuant; currus quoque carmine nostro</p>
    <p>pallet avi, pallet nostris Aurora venenis!</p>
    <p>vos mihi taurorum flammas hebetastis et unco </p>
    <p>inpatiens oneris collum pressistis aratro,</p>
    <p>vos serpentigenis in se fera bella dedistis</p>
    <p>custodemque rudem somni sopistis et aurum</p>
    <p>vindice decepto Graias misistis in urbes:</p>
    <p>nunc opus est sucis, per quos renovata senectus </p>
    <p>in florem redeat primosque recolligat annos,</p>
    <p>et dabitis. neque enim micuerunt sidera frustra,</p>
    <p>nec frustra volucrum tractus cervice draconum</p>
    <p>currus adest.' aderat demissus ab aethere currus.</p>
    <p>quo simul adscendit frenataque colla draconum </p>
    <p>permulsit manibusque leves agitavit habenas,</p>
    <p>sublimis rapitur subiectaque Thessala Tempe</p>
    <p>despicit et certis regionibus adplicat angues:</p>
    <p>et quas Ossa tulit, quas altum Pelion herbas,</p>
    <p>Othrysque Pindusque et Pindo maior Olympus, </p>
    <p>perspicit et placitas partim radice revellit,</p>
    <p>partim succidit curvamine falcis aenae.</p>
    <p>multa quoque Apidani placuerunt gramina ripis,</p>
    <p>multa quoque Amphrysi, neque eras inmunis, Enipeu;</p>
    <p>nec non Peneos nec non Spercheides undae </p>
    <p>contribuere aliquid iuncosaque litora Boebes;</p>
    <p>carpsit et Euboica vivax Anthedone gramen,</p>
    <p>nondum mutato vulgatum corpore Glauci.</p>
</div>
<div>
    <p> Et iam nona dies curru pennisque draconum</p>
    <p>nonaque nox omnes lustrantem viderat agros, </p>
    <p>cum rediit; neque erant tacti nisi odore dracones,</p>
    <p>et tamen annosae pellem posuere senectae.</p>
    <p>constitit adveniens citra limenque foresque</p>
    <p>et tantum caelo tegitur refugitque viriles</p>
    <p>contactus, statuitque aras de caespite binas, </p>
    <p>dexteriore Hecates, ast laeva parte Iuventae.</p>
    <p>has ubi verbenis silvaque incinxit agresti,</p>
    <p>haud procul egesta scrobibus tellure duabus</p>
    <p>sacra facit cultrosque in guttura velleris atri</p>
    <p>conicit et patulas perfundit sanguine fossas; </p>
    <p>tum super invergens liquidi carchesia mellis</p>
    <p>alteraque invergens tepidi carchesia lactis,</p>
    <p>verba simul fudit terrenaque numina civit</p>
    <p>umbrarumque rogat rapta cum coniuge regem,</p>
    <p>ne properent artus anima fraudare senili. </p>
</div>
<div>
    <p> Quos ubi placavit precibusque et murmure longo,</p>
    <p>Aesonis effetum proferri corpus ad auras</p>
    <p>iussit et in plenos resolutum carmine somnos</p>
    <p>exanimi similem stratis porrexit in herbis.</p>
    <p>hinc procul Aesoniden, procul hinc iubet ire ministros </p>
    <p>et monet arcanis oculos removere profanos.</p>
    <p>diffugiunt iussi; passis Medea capillis</p>
    <p>bacchantum ritu flagrantis circuit aras</p>
    <p>multifidasque faces in fossa sanguinis atra</p>
    <p>tinguit et infectas geminis accendit in aris </p>
    <p>terque senem flamma, ter aqua, ter sulphure lustrat.</p>
</div>
<div>
    <p> Interea validum posito medicamen aeno</p>
    <p>fervet et exsultat spumisque tumentibus albet.</p>
    <p>illic Haemonia radices valle resectas</p>
    <p>seminaque floresque et sucos incoquit atros; </p>
    <p>adicit extremo lapides Oriente petitos</p>
    <p>et quas Oceani refluum mare lavit harenas;</p>
    <p>addit et exceptas luna pernocte pruinas</p>
    <p>et strigis infamis ipsis cum carnibus alas</p>
    <p>inque virum soliti vultus mutare ferinos </p>
    <p>ambigui prosecta lupi; nec defuit illis</p>
    <p>squamea Cinyphii tenuis membrana chelydri</p>
    <p>vivacisque iecur cervi; quibus insuper addit</p>
    <p>ova caputque novem cornicis saecula passae.</p>
    <p>his et mille aliis postquam sine nomine rebus </p>
    <p>propositum instruxit mortali barbara maius,</p>
    <p>arenti ramo iampridem mitis olivae</p>
    <p>omnia confudit summisque inmiscuit ima.</p>
    <p>ecce vetus calido versatus stipes aeno</p>
    <p>fit viridis primo nec longo tempore frondes </p>
    <p>induit et subito gravidis oneratur olivis:</p>
    <p>at quacumque cavo spumas eiecit aeno</p>
    <p>ignis et in terram guttae cecidere calentes,</p>
    <p>vernat humus, floresque et mollia pabula surgunt.</p>
    <p>quae simul ac vidit, stricto Medea recludit </p>
    <p>ense senis iugulum veteremque exire cruorem</p>
    <p>passa replet sucis; quos postquam conbibit Aeson</p>
    <p>aut ore acceptos aut vulnere, barba comaeque</p>
    <p>canitie posita nigrum rapuere colorem,</p>
    <p>pulsa fugit macies, abeunt pallorque situsque, </p>
    <p>adiectoque cavae supplentur corpore rugae,</p>
    <p>membraque luxuriant: Aeson miratur et olim</p>
    <p>ante quater denos hunc se reminiscitur annos.</p>
</div>
<div>
    <p> Viderat ex alto tanti miracula monstri</p>
    <p>Liber et admonitus, iuvenes nutricibus annos </p>
    <p>posse suis reddi, capit hoc a Colchide munus.</p>
</div>
<div>
    <p> Neve doli cessent, odium cum coniuge falsum</p>
    <p>Phasias adsimulat Peliaeque ad limina supplex</p>
    <p>confugit; atque illam, quoniam gravis ipse senecta est,</p>
    <p>excipiunt natae; quas tempore callida parvo </p>
    <p>Colchis amicitiae mendacis imagine cepit,</p>
    <p>dumque refert inter meritorum maxima demptos</p>
    <p>Aesonis esse situs atque hac in parte moratur,</p>
    <p>spes est virginibus Pelia subiecta creatis,</p>
    <p>arte suum parili revirescere posse parentem, </p>
    <p>idque petunt pretiumque iubent sine fine pacisci.</p>
    <p>illa brevi spatio silet et dubitare videtur</p>
    <p>suspenditque animos ficta gravitate rogantum.</p>
    <p>mox ubi pollicita est, 'quo sit fiducia maior</p>
    <p>muneris huius' ait, 'qui vestri maximus aevo est </p>
    <p>dux gregis inter oves, agnus medicamine fiet.'</p>
    <p>protinus innumeris effetus laniger annis</p>
    <p>attrahitur flexo circum cava tempora cornu;</p>
    <p>cuius ut Haemonio marcentia guttura cultro</p>
    <p>fodit et exiguo maculavit sanguine ferrum, </p>
    <p>membra simul pecudis validosque venefica sucos</p>
    <p>mergit in aere cavo: minuunt ea corporis artus</p>
    <p>cornuaque exurunt nec non cum cornibus annos,</p>
    <p>et tener auditur medio balatus aeno:</p>
    <p>nec mora, balatum mirantibus exsilit agnus </p>
    <p>lascivitque fuga lactantiaque ubera quaerit.</p>
</div>
<div>
    <p> Obstipuere satae Pelia, promissaque postquam</p>
    <p>exhibuere fidem, tum vero inpensius instant.</p>
    <p>ter iuga Phoebus equis in Hibero flumine mersis</p>
    <p>dempserat et quarta radiantia nocte micabant </p>
    <p>sidera, cum rapido fallax Aeetias igni</p>
    <p>imponit purum laticem et sine viribus herbas.</p>
    <p>iamque neci similis resoluto corpore regem</p>
    <p>et cum rege suo custodes somnus habebat,</p>
    <p>quem dederant cantus magicaeque potentia linguae; </p>
    <p>intrarant iussae cum Colchide limina natae</p>
    <p>ambierantque torum: 'quid nunc dubitatis inertes?</p>
    <p>stringite' ait 'gladios veteremque haurite crurorem,</p>
    <p>ut repleam vacuas iuvenali sanguine venas!</p>
    <p>in manibus vestris vita est aetasque parentis: </p>
    <p>si pietas ulla est nec spes agitatis inanis,</p>
    <p>officium praestate patri telisque senectam</p>
    <p>exigite, et saniem coniecto emittite ferro!'</p>
    <p>his, ut quaeque pia est, hortatibus inpia prima est</p>
    <p>et, ne sit scelerata, facit scelus: haud tamen ictus </p>
    <p>ulla suos spectare potest, oculosque reflectunt,</p>
    <p>caecaque dant saevis aversae vulnera dextris.</p>
    <p>ille cruore fluens, cubito tamen adlevat artus,</p>
    <p>semilacerque toro temptat consurgere, et inter</p>
    <p>tot medius gladios pallentia bracchia tendens </p>
    <p>'quid facitis, gnatae? quid vos in fata parentis</p>
    <p>armat?' ait: cecidere illis animique manusque;</p>
    <p>plura locuturo cum verbis guttura Colchis</p>
    <p>abstulit et calidis laniatum mersit in undis.</p>
</div>
<div>
    <p> Quod nisi pennatis serpentibus isset in auras, </p>
    <p>non exempta foret poenae: fugit alta superque</p>
    <p>Pelion umbrosum, Philyreia tecta, superque</p>
    <p>Othryn et eventu veteris loca nota Cerambi:</p>
    <p>hic ope nympharum sublatus in aera pennis,</p>
    <p>cum gravis infuso tellus foret obruta ponto, </p>
    <p>Deucalioneas effugit inobrutus undas.</p>
    <p>Aeoliam Pitanen a laeva parte relinquit</p>
    <p>factaque de saxo longi simulacra draconis</p>
    <p>Idaeumque nemus, quo nati furta, iuvencum,</p>
    <p>occuluit Liber falsi sub imagine cervi, </p>
    <p>quaque pater Corythi parva tumulatus harena est,</p>
    <p>et quos Maera novo latratu terruit agros,</p>
    <p>Eurypylique urbem, qua Coae cornua matres</p>
    <p>gesserunt tum, cum discederet Herculis agmen,</p>
    <p>Phoebeamque Rhodon et Ialysios Telchinas, </p>
    <p>quorum oculos ipso vitiantes omnia visu</p>
    <p>Iuppiter exosus fraternis subdidit undis;</p>
    <p>transit et antiquae Cartheia moenia Ceae,</p>
    <p>qua pater Alcidamas placidam de corpore natae</p>
    <p>miraturus erat nasci potuisse columbam. </p>
    <p>inde lacus Hyries videt et Cycneia Tempe,</p>
    <p>quae subitus celebravit olor: nam Phylius illic</p>
    <p>imperio pueri volucrisque ferumque leonem</p>
    <p>tradiderat domitos; taurum quoque vincere iussus</p>
    <p>vicerat et spreto totiens iratus amore </p>
    <p>praemia poscenti taurum suprema negabat;</p>
    <p>ille indignatus 'cupies dare' dixit et alto</p>
    <p>desiluit saxo; cuncti cecidisse putabant:</p>
    <p>factus olor niveis pendebat in aere pennis;</p>
    <p>at genetrix Hyrie, servati nescia, flendo </p>
    <p>delicuit stagnumque suo de nomine fecit.</p>
    <p>adiacet his Pleuron, in qua trepidantibus alis</p>
    <p>Ophias effugit natorum vulnera Combe;</p>
    <p>inde Calaureae Letoidos adspicit arva</p>
    <p>in volucrem versi cum coniuge conscia regis. </p>
    <p>dextera Cyllene est, in qua cum matre Menephron</p>
    <p>concubiturus erat saevarum more ferarum;</p>
    <p>Cephison procul hinc deflentem fata nepotis</p>
    <p>respicit in tumidam phocen ab Apolline versi</p>
    <p>Eumelique domum lugentis in aere natum. </p>
</div>
<div>
    <p> Tandem vipereis Ephyren Pirenida pennis</p>
    <p>contigit: hic aevo veteres mortalia primo</p>
    <p>corpora vulgarunt pluvialibus edita fungis.</p>
    <p>sed postquam Colchis arsit nova nupta venenis</p>
    <p>flagrantemque domum regis mare vidit utrumque, </p>
    <p>sanguine natorum perfunditur inpius ensis,</p>
    <p>ultaque se male mater Iasonis effugit arma.</p>
    <p>hinc Titaniacis ablata draconibus intrat</p>
    <p>Palladias arces, quae te, iustissima Phene,</p>
    <p>teque, senex Peripha, pariter videre volantes </p>
    <p>innixamque novis neptem Polypemonis alis.</p>
    <p>excipit hanc Aegeus facto damnandus in uno,</p>
    <p>nec satis hospitium est, thalami quoque foedere iungit.</p>
</div>
<div>
    <p> Iamque aderat Theseus, proles ignara parenti,</p>
    <p>qui virtute sua bimarem pacaverat Isthmon: </p>
    <p>huius in exitium miscet Medea, quod olim</p>
    <p>attulerat secum Scythicis aconiton ab oris.</p>
    <p>illud Echidnaeae memorant e dentibus ortum</p>
    <p>esse canis: specus est tenebroso caecus hiatu,</p>
    <p>est via declivis, per quam Tirynthius heros </p>
    <p>restantem contraque diem radiosque micantes</p>
    <p>obliquantem oculos nexis adamante catenis</p>
    <p>Cerberon abstraxit, rabida qui concitus ira</p>
    <p>inplevit pariter ternis latratibus auras</p>
    <p>et sparsit virides spumis albentibus agros; </p>
    <p>has concresse putant nactasque alimenta feracis</p>
    <p>fecundique soli vires cepisse nocendi;</p>
    <p>quae quia nascuntur dura vivacia caute,</p>
    <p>agrestes aconita vocant. ea coniugis astu</p>
    <p>ipse parens Aegeus nato porrexit ut hosti. </p>
    <p>sumpserat ignara Theseus data pocula dextra,</p>
    <p>cum pater in capulo gladii cognovit eburno</p>
    <p>signa sui generis facinusque excussit ab ore.</p>
    <p>effugit illa necem nebulis per carmina motis.</p>
</div>